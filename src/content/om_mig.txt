Jeg tror ikke på hurtige løsninger, eller at der findes en løsning, som gælder for alle. Jeg tror på trygge relationer, på nærvær og på betydningen af at blive set på med kærlige øjne. 

Jeg bor i Korsør sammen med min mand og vores to teenagere. Vi har fire børn; to voksne børn og et tvillingepar på 18 år. Jeg er også heldig at have to små børnebørn. Udover at arbejde som psykoterapeut og familiebehandler, har jeg været familieplejer i 24 år. Jeg har tidligere drevet en privat landbørnehave med særligt fokus på naturoplevelser, nærvær og det gode børneliv. 

Jeg har altid været optaget af, hvilke faktorer, der påvirker et menneskes trivsel og udvikling, og at menneskets udvikling sker i et ”samspil” mellem biologiske, psykologiske og sociale faktorer. Jeg brænder for at hjælpe med at identificere de ressourcer, der er i det enkelte menneske, i familien og i netværket omkring familien, samt at være med til at sikre, at de får den støtte, de har brug for.

Jeg er optaget af mellemmenneskelige relationers betydning for den måde, vi ser på os selv og forholder os til andre på, og det er af stor vigtighed for mig, at mit møde med andre sker i en anerkendende, ligeværdig og omsorgsfuld atmosfære.